<html>
<head>
<title>Fűtési rendszerek beállítása és/vagy okosítása</title>
</head>
<body>
<p>Nekem az a meglátásom, hogy minden egyes okosítandó fűtés mögött egy elszabott épületgépészeti terv és/vagy kivitelezés van,
inkluzíve ötletszerűen tákolt fűtések.</p>

<p>Szóval, mielőtt a fűtést okosítanád, szaladj végig ezeken a pontokon.</p>

<h2>1. Külső hőmérséklet érzékelő</h2>

<p>Veszel egy külső hőmérséklet érzékelőt (többnyire gyári tartozék), rákötöd a gázkazánra vagy a hőszivattyúra, beállítod az ingatlanra
jellemző fűtési jelleggörbét, kompenzációs görbét, vagy bármi hasonlót, éppen a gyártó miképp hívja, ami majd a külső hőmérséklet alapján
beállítja a gázkazán vagy a hőszivattyú előremenő vízhőmérsékletét és elfelejted az egész okosítás dolgot. Opcionálisan egy belső hőmérséklet
érzékelőt is rákötsz (többnyire gyári tartozék), ami ad egy offset értéket, hogy pontosabban tudja tartani a kazán a kívánt hőmérsékletet,
ha besütne a nap vagy szellőztetnél, de ha az épület nem ultra könnyűszerkezetes, akkor erre nincs szükség.</p>

<p>Az alapja ennek az, hogy fűtéssel hőveszteséget pótlunk, a hőveszteség nagyon nagy részt egyenesen arányos a külső és a belső tér
hőmérséklet különbségével, az arányt az épület eredő átlagos U értéke határozza meg. Egyszer kell nagyjából kimérni a megfelelő W/K értéket,
például borús szélcsendes időben mérni egész nap külső hőmérsékletet és ebből számolható, hogy egy fok különbség hány watt fűtést igényel
és onnantól önjáró a dolog.</p>

<p>Ha a külső hőmérséklettel (nyilván fordítottan) arányos az előremenő víz hőmérséklete, akkor a fűtőtestek nagyrészt akkora teljesítményt
adnak le, amennyit a ház éppen veszít, így nem lesznek nagy ugrások a leadott teljesítményt tekintve, attól függően, hogy éppen megy-e a
kazán vagy sem.</p>

<p>Mindennek az a lényege, hogy</p>
<ol>
<li>a gázkazán vagy a hőszivattyú folyamatos üzemben tudjon menni, ettől kevesebb lesz a ki-be kapcsolás miatti hőmérséklet ingadozás okozta
hőtágulás, amitől amúgy is hamarabb kifáradna minden anyag benne,</li>

<li>a hőmérséklet csökkenésével a nagyobb kondenzáció (5-10% csökkenés a gázfogyasztásban), illetve hőszivattyú esetén a kisebb hőlépcső miatt
akár drasztikusan (50-100 százalék) is javulhat a COP,</li>

<li>a folyamatos keringtetés miatt nem lesznek nagyobb és hirtelen hőmérséklet ingadozások a házon belül.</li>
</ol>

<hr/>

<p>Ezt lehet automatikusan vagy kézzel is művelni és mindez akár azt eredményezi, hogy termosztát nélkül lesz komfortos a fűtés, amit ősszel
be kell kapcsolni, tavasszal meg ki... a termosztát egy rossz beidegződése az épületgépészetnek és/vagy a lakóknak, hogy nem tudnak anélkül
fűtést elképzelni.</p>

<h2>2. Hidraulikus beállítás</h2>

<p>Ehhez hozzájön, hogy a legtöbb helyen a radiátorok a torlószelepekkel nincsenek jól beállítva, horrible dictu nincsenek torlószelepek.
Minden radiátoron kettő szelep kellene legyen: egy torlószelep a visszatérő ágban, amivel a rendszer egészéhez képest beállítható az adott
radiátor relatív hőteljesítménye és egy szelep a bejövő ágban, amivel ehhez az alapteljesítményhez képest lehet valamennyit állítani a
teljesítményen, vagy manuálisan, vagy termosztatikus fejjel vagy valamilyen egyéb - elektronikus - megoldással. Ugyanez igaz padlófűtésre is,
ahol be kell állítani a körök hidraulikáját, hogy mindenhol megfelelő legyen az áramlás és annyi hőt adjon le a fűtés, amennyi az adott
helyiségben kell.</p>

<p>Ehhez vagy szakember kell és/vagy türelem, ki kell nyitni minden torlószelepet teljesen, bekapcsolni a fűtést az előző fejezetben
beállított legalacsonyabb előremenő vízhőfokra és várni, amíg stabilizálódnak a hőmérsékletek és mindig kicsit zárni kell ott, ahol túl
magas a szükségesnél a helyiség hőmérséklete. A helyes beállítás az, amikor minden helyiségben a szükséges és kívánt hőmérsékleten
stabilizálódik a fűtés.</p>

<p>Ehhez képest lehet és érdemes tekergetni vagy állítgatni a radiátorokon a felső szelepet, ha nem kell akkora hőteljesítmény, mint
amire be van hangolva a rendszer, de ezzel kissé eltolódik a munkapontja a többi radiátornak vagy padlófűtés körnek.</p>

<h2>2.1. Túláram szelep</h2>

<p>Alternatív megoldás az, hogy mindenhol termosztatikus fejek vannak vagy elektronikus vezérlésű szelepek, a kazán keringteti a
beállított hőmérsékletű vizet, a radiátorok és a padlófűtés körei pedig annyira vannak nyitva, amennyire szükséges az adott helyiség fűtéséhez.</p>

<p>Ha az első fejezet szerint nincs beállítva rendesen az előremenő vízhőmérséklet, vagy azt nem lehet alacsonyabbra állítani (mert például
nem padlófűtéshez való gázkazánt tettek fel), akkor a gázkazánhoz kell egy ún. túláram szelep, amit az előremenő és a visszatérő ág közé kell
betenni, adott nyomáskülönbség elérésekor nyit és visszavezeti az előremenő vizet a visszatérő ágba.</p>

<p>Erre azért van szükség, mert ha minden szelep lezár a radiátoroknál vagy a padlófűtésnél, akkor a kazánban megáll a vízáramlás - lévén
a szelepek elzárják az előremenő és a visszatérő ág között a radiátorokat és padlófűtés köröket. Ilyenkor a gázkazán vagy hőszivattyú
hibakóddal leállna, illetve a keringtető szivattyú fogyasztása megnövekedne. Ilyenkor a túláram szelep nyit, a gázkazán kb. saját magán
belül keringteti a vizet, észreveszi, hogy nem kell fűtenie, kikapcsolja a fűtést és legkisebbre veszi a keringtetést.</p>

<p>Ha valamelyik fűtőtest nyit, akkor lecsökken a nyomás, a túláram szelep zár, a víz átmegy a fűtőtesten, a visszatérő ágba hidegebb
víz kerül, a gázkazán vagy hőszivattyú ezt észreveszi és fűteni kezd.</p>

<p>Hőszivattyú esetén az előremenő vízhőmérséklet tetszőlegesen alacsony lehet, szóval ott ez nem jellemző, ott úgy kell beállítani a
radiátorok és a padlófűtés körökön a szelepeket, hogy soha nem zárjanak el teljesen.</p>

<h2>2.2. Hidraulikus váltó vagy puffertartály</h2>

<p>Ha a gázkazán vagy hőszivattyú nem képes annyira alacsonyra csökkenteni a teljesítményét, amennyi az őszi és tavaszi enyhe
hidegben kell, akkor megfontolandó hidraulikus váltó vagy inkább puffertartály beszerelése, amivel a hőtermelés és a hőfogyasztás
közötti jelentős különbségeket át lehet hidalni. Ilyenkor a gázkazán vagy a hőszivattyú naponta megy két-három alkalommal 20-30 percet
az ideálisan nagy teljesítményen és a ház fűtése a puffertartályból megy, akkor is, amikor a gázkazán vagy a hőszivattyú ki van kapcsolva
és nem kapcsol be-ki 5-10 percenként pár másodpercre, mert túl nagy a legkisebb teljesítménye.</p>

<h2>Hagyom lehűlni vs melegen tartom</h2>

<p>Elterjedt legenda, hogy adott hőmérsékleten tartani kevesebb energia, mint hagyni kihűlni és visszamelegíteni. Nem, mindig több energia,
ha be tudod bizonyítani az ellenkezőjét, akkor az instant fizikai Nobel-díjat jelent.</p>

<p>De: lehet kevesebb pénz adott hőmérsékleten tartani, ez függ attól, hogy milyen a hőtermelő berendezés. Például kondenzációs gázkazán
esetén, ha az első fejezet szerint a lehető legkisebbre vetted az előremenő hőmérsékletet, akkor akár ~11 kWh hőenergia jön ki egy köbméter
gázból. Ezzel tudsz stabil hőmérsékletet tartani. Ha kikapcsolod a gázkazánt, majd mielőtt hazaérsz, bekapcsolod, akkor magasabb
vízhőmérséklet kell, hogy gyorsan pótold azt a hőenergiát, ami nappal elveszett és nem pótoltad benn. Ilyenkor a gázkazán kikerülhet
a kondenzációs tartományból, mert mondjuk 60 °C feletti víz kell, hogy egy óra alatt felfűtse a helyiségeket, ekkor egy köbméter gázból
~9 kWh hőenergia jön csak ki. Próbáltál spórolni, aztán végül több gáz fogy.</p>

<p>Ugyanez igaz lehet a hőszivattyúra is, ha geotermikus a hőforrás, akkor tipikusan alul vannak méretezve a földben lévő hőcserélők
és a folyamatos üzem és kisebb teljesítény esetén kisebb a hőmérséklet különbség, mint akkor, amikor gyorsan kell sok kW teljesítmény.
Ilyenkor a COP drasztikusan romlani tud, pláne, ha a hőszivattyúban van boost fűtésként pár kW teljesítményű fűtőszál, ami COP=1 hatásfokkal
"segít" a felfűtésben. Próbáltál spórolni, aztán végül kisebb lett a COP és többet fogyaszt a hőszivattyú.</p>

<p>Ha régi gázkazánod, tisztán elektromos fűtésed, vegyes tüzelésű kazánod, egyebed van, akkor nem lesz érvényes, akkor érdemes a napon
belüli kisebb fűtéssel játszani.</p>

<p>Szóval az ökölszabály: hagyni kihűlni mindig kevesebb energia, de lehet kevesebb pénz melegen tartani.</p>

<h2>4. A hőkapacitás és hőszigetelés fontossága</h2>

<p>Ha egy-egy helyiségben, a fűtés kikapcsolásával 24 óra alatt 1-2 °C nagyobb a hőmérséklet csökkenése, akkor ott energetikai fejlesztésre
van szükség, nem okosításra. Ami pénzt okosításra költenél, azt tedd félre hőszigetelésre vagy nyílászáró cserére. Az okosítással csak a
nem elegendő hőszigetelés miatt elrontott komfortot tudod "okosan" növelni. Ha könnyűszerkezetes házad van, gondolkodj el hőkapacitás beépítésén,
mert növeli a komfortot, ha van néhány (tucat) tonna átmelegedett anyag a belső térben, ami egy beton födémes és tömör téglás épületben adott.</p>

<p>Szóval legyen benn hőkapacitás és legyen megfelelő hőszigetelés. Minden más csak körbetákolása a problémának.</p>

TLDR
<p>Röviden: kezdésként mindenki próbálja meg beállítani:</p>
<ol>
<li>időjáráskövető vízhőmérsékletet,</li>
<li>a radiátorok és padlókörök hidraulikáját,</li>
<li>mérje ki, hogy a saját hőforrásával olcsóbb-e melegen tartani vagy állítgatni kell,</li>
<li>hőszigetelni-hőszigetelni-hőszigetelni.</li>
</ol>
<body>
</html>
